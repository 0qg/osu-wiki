---
ข้อมูลทางกฎหมาย: true
---

# นโยบายลิขสิทธิ์ของ osu!

ปรับปรุงล่าสุด ณ วันที่ ๑๗ พฤษภาคม ๒๕๖๐ หากต้องการดูประวัติเพิ่มเติม [กรุณาคลิกที่นี่](https://github.com/ppy/osu-wiki/commits/master/wiki/Legal/Copyright/en.md) (ฉบับภาษาอังกฤษ)

osu! ได้ใช้นโยบายต่อไปนี้สำหรับการละเมิดลิขสิทธิ์ภายใต้รัฐบัญญัติลิขสิทธิ์แห่งสหัสวรรษดิจิทัล (Digital Millennium Copyright Act) โดยเป็นไปตามข้อ ๑๗ ของประมวลกฎหมายแห่งสหรัฐอเมริกา มาตรา ๕๑๒

ข้อมูลสำหรับติดต่อตัวแทนที่ได้รับมอบหมายจาก osu! เพื่อรับการร้องเรียนเกี่ยวกับการละเมิดมีระบุไว้ตอนท้ายของนโยบาย และอยู่ในแฟ้มข้อมูลของสำนักงานลิขสิทธิ์แห่งสหรัฐอเมริกา ([https://www.copyright.gov/dmca-directory/](https://www.copyright.gov/dmca-directory/)) ทาง osu! ได้ให้ความสำคัญกับเรื่องลิขสิทธิ์และสิทธิในทรัพย์สินทางปัญญาอื่น ๆ เป็นอย่างมาก

หากพบว่ามีผู้กระทำความผิด osu! จะดำเนินการดังต่อไปนี้ (๑) ปิดกั้นการเข้าถึงหรือลบข้อมูลซึ่งมีเนื้อหาที่ละเมิดลิขสิทธิ์ของบุคคลที่สามและ (๒) ลบและหยุดให้บริการข้อมูลดังกล่าวเพื่อป้องกันการกระทำผิดซ้ำ

## ข้อกำหนดในการร้องเรียนการละเมิดลิขสิทธิ์

หากท่านเชื่อว่าเนื้อหาที่ละเมิดลิขสิทธิ์ของท่านสามารถเข้าถึงได้ผ่านทางเว็บไซต์หรือบริการของ osu! โปรดส่งหนังสือร้องเรียนการละเมิดลิขสิทธิ์ซึ่งมีข้อมูลการอ้างสิทธิ์ไปยังตัวแทนที่ได้รับมอบหมายตามรายการด้านล่าง (ขอคำปรึกษาจากที่ปรึกษาด้านกฎหมายหรืออ้างถึงข้อ ๑๗ ของประมวลกฎหมายแห่งสหรัฐอเมริกา มาตรา ๕๑๒(c) เพื่อยืนยันข้อกำหนดดังนี้):

๑) ลายมือชื่อจริงหรือลายมือชื่ออิเล็กทรอนิกส์ของบุคคลผู้มีอำนาจดำเนินการในนามของเจ้าของสิทธิ์แต่ผู้เดียว ซึ่งกล่าวหาว่าถูกละเมิดลิขสิทธิ์

๒) การระบุชิ้นงานที่มีลิขสิทธิ์ซึ่งมีการเรียกร้องเนื่องจากการละเมิดลิขสิทธิ์นั้น หรือในกรณีของงานที่มีลิขสิทธิ์จำนวนหลายชิ้นบนเว็บไซต์ออนไลน์แห่งเดียวนั้นอยู่ภายใต้การร้องเรียนเพียงฉบับเดียว ให้แสดงรายการตัวอย่างของงานบนเว็บไซต์แห่งนั้น

๓) การระบุเนื้อหาที่มีการเรียกร้องเนื่องจากการละเมิดลิขสิทธิ์ หรือเป็นเนื้อหาสาระของกิจกรรมการละเมิดลิขสิทธิ์ และสิ่งที่จะต้องลบออกหรือปิดกั้นมิให้สามารถเข้าถึงได้ ตลอดจนข้อมูลที่เพียงพอที่จะทำให้ osu! สามารถค้นหาเนื้อหาดังกล่าวได้

๔) ข้อมูลที่เพียงพอที่จะทำให้ osu! สามารถติดต่อกับฝ่ายที่ร้องเรียนได้ เช่น ที่อยู่ หมายเลขโทรศัพท์ และที่อยู่อีเมล (หากมี) สำหรับติดต่อฝ่ายที่ร้องเรียนนั้น

๕) ข้อความที่ระบุว่าฝ่ายที่ร้องเรียนนั้นเชื่อโดยสุจริตใจว่า การใช้งานเนื้อหาสาระในลักษณะที่มีการร้องเรียนนั้น ไม่ได้รับอนุญาตจากเจ้าของลิขสิทธิ์ ตัวแทนของเจ้าของลิขสิทธิ์ หรือตามกฎหมาย

๖) ข้อความที่ระบุว่าข้อมูลในหนังสือร้องเรียนนั้นถูกต้อง และอยู่ภายใต้บทลงโทษฐานให้การเท็จ และฝ่ายที่ร้องเรียนมีอำนาจดำเนินการในนามของเจ้าของสิทธิ์แต่ผู้เดียวที่กล่าวหาว่ามีการละเมิดลิขสิทธิ์นั้น

เมื่อหนังสือร้องเรียนการละเมิดลิขสิทธิ์จัดทำขึ้นอย่างถูกต้องและได้ส่งถึงทางตัวแทนที่ได้รับมอบหมายแล้ว หรือถ้า osu! เชื่อโดยสุจริตใจว่าข้อมูลในบริการของ osu! อาจมีเนื้อหาที่ละเมิดลิขสิทธิ์:

**การดำเนินการของ osu!:**

๑) เพื่อทำการลบหรือปิดกั้นการเข้าถึงเนื้อหาที่ระบุในหนังสือร้องเรียนการละเมิดลิขสิทธิ์

๒) เพื่อทำการแจ้งผู้ให้บริการเนื้อหา สมาชิก หรือผู้ใช้งานว่าได้ลบหรือปิดกั้นการเข้าถึงเนื้อหานั้น และ

๓) เพื่อทำการระงับหรือยุติบัญชีผู้ใช้ตามความเหมาะสม หากผู้ใช้งานทำการละเมิดซ้ำอีก

## การส่งหนังสือโต้แย้งการละเมิดลิขสิทธิ์ (Counter-Notice)

หากผู้ให้บริการเนื้อหาสมาชิกหรือผู้ใช้งานเชื่อว่าเนื้อหาที่ถูกลบหรือถูกปิดกั้นการเข้าถึงไม่ได้ละเมิดลิขสิทธิ์ หรือผู้ให้บริการเนื้อหา สมาชิก หรือผู้ใช้งานเชื่อว่ามีสิทธิ์ในการโพสต์และใช้งานเนื้อหาดังกล่าวจากเจ้าของลิขสิทธิ์ ตัวแทนของเจ้าของลิขสิทธิ์ หรือตามกฎหมาย ผู้ให้บริการเนื้อหา สมาชิก หรือผู้ใช้งานอาจทำคำโต้แย้งการละเมิดลิขสิทธิ์เป็นหนังสือซึ่งมีข้อมูลต่อไปนี้ไปยังตัวแทนที่ได้รับมอบหมายตามรายการด้านล่าง:

๑) ลายมือชื่อจริงหรือลายมือชื่ออิเล็กทรอนิกส์ของผู้ให้บริการเนื้อหา สมาชิก หรือผู้ใช้งาน

๒) ข้อมูลระบุลักษณะของเนื้อหาข้อมูลที่ถูกลบหรือปิดกั้นการเข้าถึง และตำแหน่งที่อยู่ของเนื้อหาข้อมูลที่ปรากฏอยู่ก่อนที่จะถูกลบหรือปิดกั้นการเข้าถึง

๓) ข้อความจากผู้ให้บริการเนื้อหา สมาชิก หรือผู้ใช้งาน ที่จัดทำขึ้นภายใต้การอ้างอิงถึงบทลงโทษแห่งความผิดฐานให้การเท็จว่า ผู้ให้บริการเนื้อหา สมาชิก หรือผู้ใช้งานมีความเชื่อโดยสุจริตใจว่าเนื้อหาข้อมูลที่ถูกลบหรือปิดกั้นการเข้าถึงนั้น เป็นผลจากความผิดพลาดหรือการพิจารณาลักษณะกำหนดที่ไม่ถูกต้องของเนื้อหาข้อมูลที่ถูกลบหรือปิดกั้นการเข้าถึง

๔) ชื่อ ที่อยู่ และหมายเลขโทรศัพท์ของผู้ให้บริการเนื้อหา สมาชิก หรือผู้ใช้งาน รวมถึงข้อความที่ระบุว่าผู้ให้บริการเนื้อหา สมาชิก หรือผู้ใช้งานยินยอมอยู่ภายใต้อำนาจศาลแห่งรัฐบาลกลางของสหรัฐอเมริกาสำหรับเขตอำนาจศาลในการพิจารณาคดีในเขตที่ผู้ให้บริการเนื้อหา สมาชิก หรือผู้ใช้งานพำนักตามที่อยู่ทางกายภาพ หรือหากว่าที่อยู่ของผู้ให้บริการเนื้อหา สมาชิก หรือผู้ใช้งานไม่ได้อยู่ในประเทศสหรัฐอเมริกา ก็ยินยอมอยู่ใต้อำนาจศาลสำหรับการพิจารณาคดีในเขตใดก็ตามที่ osu! ดำเนินการอยู่ และผู้ให้บริการเนื้อหา สมาชิก หรือผู้ใช้งานจะยอมรับกระบวนการส่งหมายศาลจากบุคคลที่ดำเนินการยื่นคำบอกกล่าวการละเมิดลิขสิทธิ์ของเนื้อหาข้อมูลที่กล่าวอ้างหรือตัวแทนของบุคคลนั้น ๆ

เมื่อหนังสือโต้แย้งได้ส่งถึงตัวแทนที่ได้รับมอบหมาย osu! อาจส่งสำเนาหนังสือโต้แย้งไปยังฝ่ายร้องเรียน เพื่อแจ้งให้ทราบว่าบุคคลนั้นสามารถแทนที่เนื้อหาที่ถูกลบหรือปิดกั้นการใช้งานได้ภายใน ๑๐ วันทำการ เว้นแต่เจ้าของลิขสิทธิ์จะดำเนินการทางศาลต่อผู้ให้บริการเนื้อหา สมาชิก หรือผู้ใช้งาน เนื้อหาที่ถูกลบอาจถูกแทนที่หรือถูกกู้คืนมาภายใน ๑๐ ถึง ๑๔ วันทำการหรือมากกว่านั้นหลังจากที่ได้รับหนังสือโต้แย้ง ทั้งนี้เป็นไปตามดุลยพินิจของ osu!

## รายละเอียดการติดต่อ

**อีเมล**: [copyright@ppy.sh](mailto:copyright@ppy.sh) (ตอบกลับภายใน ๒๔ ชั่วโมง)

**ที่อยู่**:

```
Dean Herbert
41 Gregory Street
Wembley, WA, 6014
Australia
```

**ที่อยู่ (ภาษาไทย)**:

```
ดีน เฮอร์เบิร์ต
๔๑ ถนนเกรกอรี
เวมบลีย์, เวสเทิร์นออสเตรเลีย, ๖๐๑๔
ประเทศออสเตรเลีย
```
